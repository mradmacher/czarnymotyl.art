---
title: Chłopak z tatuażem
---
> o chłopaku, który od wódki nie stroni i o strugach łez

chłopak z tatuażem odświętnie ubrany
głowa pełna marzeń niebo pełne łez
idzie zamyślony drogą między bzami
czy on płacze nie wiem
może deszcz

dużo wina było wieczorów rumianych
uśmiechów czerwonych i ust rozszeptanych
gdy noc niespodzianie zmieniła się w ranek
nagle zauważył że w ramionach trzyma
nieznajomą

chłopak z tatuażem odświętnie ubrany
głowa pełna wrażeń niebo pełne burz
chmurne kłęby myśli nieznośnie splątane
dawne piękne słowa pokrył kurz

zaufaj mi zaufaj mi to tylko kilka miłych chwil
to tylko dwie lampki wina to tylko jedna dziewczyna
to tylko jeden mocny trunek tylko niewinny pocałunek
to tylko wrząca rzeka nic nie wartych słów

nie ufaj mi nie ufaj mi muszę już biec muszę już iść
to tylko niewinne spojrzenia to tylko skryte marzenia
o tylko jeden cichy szept to tylko jeden głośny krzyk
to tylko niepowstrzymane łzy

nie płacz już nie płacz już pokropię cię płatkami róż
wykąpię w porannej rosie pogładzę liściem po nosie
połaskoczę kłosem zboża wrzucę w sukience do morza
zatańczymy w blasku gwiazd znów oddasz mi cały swój świat
niewinna i wyśniona zaśniesz w moich ramionach
na sto miliardów lat

> Viola Radmacher
