---
title: Narodziny gwiazdy
---
Ledwie uformowana,
niezbyt stabilna, stała
W obłokach międzygwiezdnych
stygnąc, tłumiła łzy
W sercu lodowych pustyń gdzieś na wszechkrańcach ciała
Wzburzona dźwiękiem cisza
bombardowała sny

Rozbłysk na czarnym słońcu słońc
płonący jak wspomnienia
Przywołał myśl zmęczoną,
utulił ją do snu.
I błądził motyl w blasku gwiazd, niknął w przepastnych cieniach
Bo kreśląc horyzont snów
zbyt wielu użył słów.

Ultrapradźwięki starych prawd,
i niewybrzmiałych spojrzeń czar,
Ginęły za granicą
bezkresnych zimnych wód.
Gdy fala rozpędzona uniknie uderzenia
Sen o lodowych cichych dniach
przywoła smak jej ust.

> Viola Radmacher
